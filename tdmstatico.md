>[Torna a multiplazione TDM](mezzoradio.md#Multiplazione-TDM)

<img src="multiplexer.png" alt="alt text" width="700">comprimendo 

### **Obiettivo**

Come tutte le multiplazioni, è una **tecnica** che serve a migliorare l'**efficienza** di utilizzo di un canale attraverso la **condivisione** dello stesso tra **più sorgenti**. 

Nella forma che vedremo di seguito, è diventata obsoleta per la realizzazione delle grandi reti dati magliate, nelle quali si preferisce ormai la multiplazione statistica.  E' ancora la tecnica di multiplazione **principalmente adoperata** nei **link punto-punto** che fanno capo ai dispositivi che realizzano la rete telefonica cablata plesiocrona, nelle interfacce di accesso radio alla rete cellulare GSM e, in parte, UMTS e WiFi, nell'accesso al broadcast televisivo sia terrestre che satellitare, nelle portanti radio tra i nodi telefonici (backhaul).

La **grandezza fisica** che viene **condivisa** tra più sorgenti, quella in base alla quale è **differenziato** e ripartito l'**accesso** al canale tra le diverse sorgenti, è il **tempo**.

### **Metafore**

**Metafora 1**

Nella **metafora** **parlare** significa trasmettere sul canale, **una famiglia** è una sorgente, **un anno** è una istanza della trama nel tempo, **la vacanza** è un messaggio, la **casa** in città è la coda di ingresso, la **casa vacanze** è il canale. 

Una casa vacanze in un luogo di villeggiatura esclusivo, molto ambito e caldo per 365 giorni l’anno è particolarmente costosa ed è mediamente utilizzata per una sola settimana.
Si decide di abbattere i costi di acquisto offrendola in multiproprietà, forma di acquisto che ne consente un utilizzo efficiente per tutto l’anno.
L’anno è diviso in 40 settimane utili per l’affitto, le altre sono dedicate alla manutenzione dell’immobile.
Le settimane utili all’affitto di un anno solare sono numerate dalla 1 alla 40.

Ogni famiglia prenota l’immobile per una settimana l’anno prestabilita e segnata in una tabella di allocazione che si ripete uguale ogni anno.
Tutte le famiglie attendono un anno il loro momento a casa loro (coda di ingresso diversa per ciascuna)
Ogni famiglia occupa la stessa casa vacanza (canale) una volta l’anno in una settimana prestabilita (slot).
L’anno di vacanza parte dalla settimana 1 fino alla 40 e si ripete uguale per sempre.

**Metafora 2**

Nella metafora **parlare** significa trasmettere sul canale, il **canale** è la tavola rotonda e la sala col pubblico, un **relatore** è una sorgente, **round** è una istanza della trama nel tempo, **risposta** è un messaggio, il **moderatore** è il nodo master, il **posto** in platea è la coda di ingresso. 

In un evento informativo più interlocutori devono condividersi la scena di un auditorium con pubblico che ascolta il dibattito.
Un numero arbitrario di interlocutori parlano a turno secondo un criterio di dialogo assimilabile a quello della **"tavola rotonda"**. Ciascun interlocutore è **numerato**. Il numero è un numero d'ordine all'interno della **scaletta** degli interlocutori abilitati a parlare.
Gli interventi sono suddivisi in **round**. Dentro ciascun round parlano, a turno, tutti i partecipanti al dibattito seguendo, ad ogni round, sempre **la stessa scaletta**.
Tutti i relatori **parlano** per lo stesso tempo (detto **slot**). **La scaletta rappresentata nel tempo** e limitata agli slot di uno stesso round è detta **trama**. 
All'interno della trama, ogni slot segue la numerazione crescente del partecipante a cui è assegnato. 
La **trama** viene ripetuta **periodicamente** in un tempo detto periodo di trama.

E' possibile **riconoscere** il relatore senza vederlo **contando gli slot** dall'**inizio della trama**. 
Ogni relatore ha un **tempo di trama** per **preparare la risposta** alla domanda del round ma solamente un **tempo di slot** per **esporla**. Il relatore prepara la risposta al proprio **posto**.
La multiplazione statica TDM di parecchie sorgenti richiede però che tutti i **relatori** siano **sincronizzati** con precisione presso un **moderatore** che fa da **master** e detta i tempi. 

Il **nodo master** stabilisce la **composizione** della "tavola rotonda" (cioè **chi** può trasmettere), in **che ordine** (cioè la scaletta degli interventi) e per **quanto tempo** deve **durare** un intervento. 

## **Schema di principio**

<img src="tdmfisso.png" alt="alt text" width="700">

I messaggi **arrivano simultaneamente** ma su N porte di ingresso diverse (SDM) e si caricano sul buffer a valle di ciascuna dopo un tempo T.

Una volta finito il caricamento, gli N messaggi vengono inviati, in **momenti diversi** (TDM), nell’unica porta di uscita e con **velocità maggiore** di quella di arrivo in modo che la **trasmissione di tutti** avvenga sempre nel **tempo T di arrivo** di uno solo. 

La potenziale **contesa del canale**, da parte di quelle sorgenti che tentano di accedervi **simultaneamente**, è risolta nel dominio del tempo **comprimendo** la trasmissione dei messaggi in finestre temporali **separate** e di **ugual durata** dette **slot** che sono **assegnate** univocamente a ciascuna sorgente all'interno dell'intervallo che intercorre tra l'arrivo di due **messaggi consecutivi** (lo stesso per tutte le sorgenti). 

Il **tempo T**, uguale al **tempo di arrivo** completo di un messaggio di una generica sorgente (**tempo di ricezione** uguale per tutte), viene detto **tempo di trama** o **periodo**. E' suddiviso in **slot** numerati di ugual durata sui quali è **allocata** la trasmissione delle sorgenti, in successione, uno slot dopo l'altro:
- Ogni slot ha la **durata** di T/N ed è **assegnato** sempre alla stessa sorgente che lo ha **prenotato** in fase di setup del canale.
- La **trama** si ripete all’infinito sempre con lo **stesso ordine** di trasmissione delle sorgenti e con **ugual durata** T (ripetizione periodica).

I messaggi **arrivano** ad **ondate successive** assimilabili a **round periodici**. Mentre si **trasmette** quella appena **ricevuta** si **riceve** l'ondata **successiva**. Il **ritardo** tra il momento della ricezione di un messaggio e quello della sua trasmissione è esattamente **T**.

**T** è anche l’intervallo di tempo che intercorre tra **slot allocati** alla **stessa sorgente** cioè slot consecutivi in cui si trasmettono i messaggi di una stessa sorgente.

Gli slot sono **numerati** e l'**abbinamento** di ciascuno ad una sorgente è stabilito in fase di **setup** della comunicazione. La totalità degli abbinamenti stabilisce la composizione della **trama**, cioè la composizione del multimessaggio contenente i messaggi di tutte le sorgenti. 

La **composizione** della trama deve essere nota **a valle del canale** per consentire l'eventuale ripristino dei **flussi originali** su linee fisicamente separate **estraendo** i messaggi dalle **trame in arrivo**.


### **Struttura**

Il **multiplatore** è composto da:
- **Code di ingresso** dove i messaggi delle varie sorgenti arrivano contemporaneamente capaci di ospitare **un solo** messaggio.
- Un **deviatore** che commuta, quasi istantaneamente, da una sorgente all’altra per cui l'unico **tempo impegnato** da una sorgente è soltanto quello speso **per trasmettere** un messaggio.
- Una **porta di uscita** su cui è collegato **il canale** da condividere tra le sorgenti

Il **processo di multiplazione** è una conversione parallelo-seriale:
- messaggi ricevuti in ugual tempo **su porte diverse** in ingresso diventano, in uscita,  messaggi trasmessi **sulla stessa porta** ma in tempi diversi detti slot.
- I messaggi di sorgenti diverse vengono ripartiti, in successione, sugli slot seguendo una **turnazione delle sorgenti** che si ripete uguale ogni N slot

**Vincolo operativo:** 
- nel tempo in cui **arriva un messaggio** in ingresso ne devono essere spediti **N in uscita**. Questo tempo si chiama periodo di frame.
- le sorgenti devono essere **sincronizzate tra loro**, cioè devono inviare messaggi di ugual durata nello stesso tempo e devono essere sincronizzate anche con i tempi di **trasmissione** del canale in uscita. Se più multiplatori sono **in cascata** tra loro, tutti i dispositivi della gerarchia devono essere sincronizzati in maniera accurata su una **base dei tempi comune**  che spesso viene realizzata utilizzando quella molto precisa fornita da dispositivi **GPS**.

### **Caratteristiche del TDM statico**

I messaggi di comunicazioni diverse arrivano in ingresso **tutte nello stesso tempo** ma su porte diverse (SDM).

I messaggi di comunicazioni diverse vengono trasmessi in uscita sulla stessa porta ma **in tempi diversi** (TDM).

L’**allocazione** delle comunicazioni nel tempo è:
- **prestabilita** e **non cambia** mai per tutta la **durata della comunicazione** (TDM statico). E’ **prenotata** in **fase di setup** della comunicazione.
- **periodica**, si ripete dopo un tempo detto **periodo di trama**
- **esclusiva**. Il **canale** è di **una sola** sorgente per tutto il tempo (**slot**) in cui è ad essa assegnato (tutta la durata della comunicazione), anche quando questa **non trasmette**.

Il **periodo** della trama coincide col tempo di **arrivo previsto** di un messaggio sulle **porte di ingresso**.

### **Identificazione della sorgente**

Le risorse sono allocate on demand all’apertura della comunicazione (allocazione statica)

L’**allocazione** effettuata in **fase di setup** crea l’**associazione** tra l’**identificativo** della sorgente col **numero dello slot**.

I messaggi sono **identificati** come appartenenti ad una certa sorgente **implicitamente**, in base ad alla **loro posizione** all’interno della trama:
- Ad esempio la sorgente A sarà sempre in posizione 1, la B in posizione 2, la C in posizione 3 e così via…

I **protocolli** che adoperano il TDM statico possono essere solamente di **tipo connesso (connectionful)** perchè deve esistere una **fase di setup**

### **Ritardi**

Completato l’arrivo sulle code di ingresso, i messaggi vengono trasmessi secondo un ordine prestabilito che si ripete periodicamente

Il **ritardo** di trasmissione **è fisso** ed è pari al **tempo di trama**, cioè al periodo tra una trasmissione e l’altra dello stessa sorgente.

Ritardi si trasmissione fissi rendono la multiplazione statica adatta a quelle sorgenti che sono **sensibili alle variazioni** del **tempo di consegna** dei dati: audio, video, e sorgenti multimediali in genere.

### **Inefficienza intrinseca**

<img src="tdmineffi.png" alt="alt text" width="700">

La sorgente B non sta trasmettendo, l’intervallo di trasmissione sul canale (slot) ad essa assegnato appare periodicamente vuoto e, per tutta la sua durata, la risorsa fisica (il canale) è di fatto inutilizzata. 

### **TDM statico: riepilogo**

I messaggi di piu’ utenti diversi **condividono** le stesse risorse trasmissive (multiplazione dei **canali fisici**).
La **contesa per l’accesso** al mezzo è risolta nel **dominio del tempo**  mediante **allocazione statica** (le risorse sono allocate all’inizio) in fase di setup della comunicazione.

Ogni pacchetto usa una **frazione della capacità** (banda) del canale (il canale è impegnato solo  in parte da una sorgente alla volta)
I pacchetti hanno un **ritardo** di trasferimento **fisso** dipendente dal **tempo di trama**.

Il **periodo di utilizzo esclusivo** del canale da parte di una sorgente (**slot**) è stabilito all’apertura della comunicazione, in fase di setup, e **permane** anche quando la sorgente non **trasmette nulla** (inefficienza intrinseca). 

### **Sitografia**

- http://www.myreadingroom.co.in/notes-and-studymaterial/68-dcn/777-time-division-multiplexing.html
- http://www.programmiamo.altervista.org/internet/3/3f.html


>[Torna a multiplazione TDM](mezzoradio.md#Multiplazione-TDM)



